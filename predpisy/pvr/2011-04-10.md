---
typ:          úplné znění předpisu
stav:         historický
název:        pravidla výběrových řízení
zkratka:      pvr
původce:      republikový výbor
předpis:      
platnost:     2011-04-10
účinnost:     2011-04-10
zmocnění:     čl. 9 odst. 5 písm. c) stanov
kategorie:    hospodaření
síla:         vnitřní předpis vydaný republikovým výborem
formát:       markdown
---

### Obecné podmínky pro veřejné zakázky a soutěže

**Kontaktní e-mail pro zasílání nabídek: info@piratskastrana.cz.** 

### Účastníci

Účastnit se smí účastnit fyzické osoby a právnické osoby, pokud jsou identifikovatelné osoby, které jejich činnost řídí (např. majoritní vlastník) a nejsou ve střetu zájmů.

Účastníci souhlasí se zveřejněním svých osobních údajů v souvislosti s výběrem a se zveřejněním příslušných smluv.

Uchazeči mají právo využívat opravných prostředků podle pravidel České pirátské strany, ale nemají právo na náhradu škody způsobené nesprávným úředním postupem.

Zadavatel si vyhrazuje právo změnit podmínky výběru, potom má účastník právo z výběru odstoupit. 

### Nabídka

#### Obecné náležitosti

Každý účastník zašle nbídku s následujícími náležitostmi:

* jméno osoby nabízejícího a jeho identifikační číslo, v případě právnických osob i vlastnickou strukturu,
* souhlas s podmínkami zadávání veřejných zakázek České pirátské strany,
* nabídková cena, pokud nejde o soutěž, kde je odměna daná podmínkami,
* údaje a návrhy pro vyhodnocení zvláštních požadavků

#### Svobodná tvorba

Pirátská strana podporuje svobodnou tvorbu, na kterou se nevztahují omezení, která by lidem zakazovala informace kopírovat, upravovat nebo sdílet. Proto v našich veřejných zakázkách a veřejných soutěžích vyžadujeme, aby se na přihlášená díla nevztahoval kopírovací monopol, patenty nebo jiné právo k nehmotným statkům.

Účastníci souhlasí že na svůj návrh a všechny jeho součásti podléhající právu k nehmotným statkům udělili svobodnou licenci podle [§17 PraH](http://sbirka.pirati.cz/predpisy/prah/) bez ohledu na to, zda budou skutečně vybrány hodnotící komisí. To znamená, že jako autoři dáváte souhlas, aby vámi vytvořené fotografie, písma, obrázky, programy a jiná díla mohl každý sdílet, kombinovat a vylepšovat, čímž dosáhneme nejlepšího výsledku. Na druhou stranu nám nevadí, pokud kopírujete svobodně dostupné informace nebo je jinak využíváte ve svých návrzích.

Předloženou nabídku nelze po uplynutí lhůty stanovené pro předkládání návrhů odvolat, ale odvolání návrhu se nijak nedotýká udělení souhlasu se svobodnou licencí podle těchto podmínek. Účastníci nemají nárok na náhradu nákladů spojených s účastí na soutěži.

### Výběr vítěze

Body stanoví hodnotící komise tak, že u každého z kritérií každý její člen udělí počet bodů. Z takto udělených bodů se vezme medián, který se pak rovná počtu udělených bodů za dané kritérium.

Zvítězit mohou jen ty nabídky, které dosáhly alespoň poloviny celkového počtu bodů. V případě veřejných zakázek mohou zvítězit jen ty nabídky, jejichž nabízená cena nepřesahuje dvojnásobek hodnoty zakázky. Pokud přípustné nabídky nejsou, výběrové řízení se ruší.

**Hodnota** se stanoví u každé zakázky se stanoví v první fázi ([§6 PraH](http://sbirka.pirati.cz/predpisy/prah/)). V případě veřejné soutěže je hodnotou odměna v soutěži. Hodnota musí být rozpočtově zajištěna.

**Přínos nabídky** se v případě veřejné zakázky stanoví jako rozdíl poměrné části hodnoty zakázky podle počtu bodů a nabízené ceny nebo odměny.

**Vítězí nabídka s nejvyšším přínosem, které bude vyplacena nabízená cena nebo vypsaná odměna**. V případě rovnosti přínosů rozhodne komise většinou; není-li většiny, rozhodne los. 

Z odměny skládá zadavatel vítězi zálohu ve výši 20 %, jen pokud o to požádá Zbytek se vyplácí až po odevzdání bezvadného výsledku. 

#### Vyloučení členů hodnotící komise

Členové hodnotící komise jsou vyloučeni z projednávání a rozhodnutí věci, jestliže se zřetelem na jejichp oměr k věci, k účastníkům nebo k jejich zástupcům je tu důvod pochybovat o jejich nepodjatosti.

Návrh na vyloučení člena hodnotící komise musí být podán do 3 dnů, kdy se o důvodu navrhovatel dozvěděl.

Pokud člen hodnotící komise tvrdí, že není vyloučen, rozhodne nadřízený orgán.

### Opravné prostředky

Proti postupu zadavatele jsou přípustné námitky vyjádřené v rozkladu, který je nutno zaslat do 10 dnů od příslušného rozhodnutí nebo jiné skutečnosti. Rozklad se adresuje nadřízenému orgánu podle [§3 PraH](http://sbirka.pirati.cz/predpisy/prah/), který o nich rozhodne neprodleně. Nelze-li určit nadřízený orgán nebo je tento orgán celý podjatý, rozhoduje o rozkladu republikové předsednictvo.

Proti rozhodnutím komise lze podat stížnost rozhodčí komisi prostřednictvím kontrolní komise; tato stížnost nemá odkladný účinek.
