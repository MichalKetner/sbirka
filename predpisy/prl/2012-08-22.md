---
typ:          úplné znění předpisu
stav:         aktuální
název:        Předpis o lobbingu
zkratka:      prl
původce:      Celostátní fórum
platnost:     2012-09-01
účinnost:     2012-09-01
zmocnění:     čl. 9 odst. 5 písm. a) stanov
kategorie:    
síla:         vnitřní předpis vydaný celostátním fórem
formát:       markdown
schváleno:    CF 8/2012
---

## Předpis o lobbingu

#### §1 Předmět úpravy

Tento předpis upravuje zveřejňování lobbistických kontaktů.

#### §2 Lobbistický kontakt

Lobbistickým kontaktem se v tomto předpise rozumí komunikace, která je vzhledem k okolnostem způsobilá vyvolat dojem, že je jejím cílem využít vliv představitele strany nebo ovlivnit jeho rozhodnutí ve prospěch zvláštního zájmu ve věcech politiky strany nebo veřejné politiky, a také organizování, návod nebo pomoc k takové komunikaci.

#### §3 Představitelé strany

Představitelem strany je

* a) člen některého orgánu strany nebo osoba pověřená výkonem funkce,
* b) člen strany, který vykonává volenou nebo jmenovanou funkci v orgánu veřejné moci.

#### §4 Zveřejňování lobbistických kontaktů

(1) Představitelé strany mají povinnost zveřejňovat na systémech strany pro širokou veřejnost informace o svých lobbistických kontaktech, nestanoví-li tento předpis jinak (§ 5).

(2) Zveřejňují se následující informace o kontaktech:

* a) okamžik, původce, způsob a průběh kontaktu,
* b) jména zúčastněných osob, zejména lobbistů a jejich klientů,
* c) uvedení záležitosti, které se kontakt týkal,
* d) popis zvláštního zájmu,
* e) všechny poskytnuté nebo slíbené výhody a plnění.

#### §5 Výjimky ze zveřejňování lobbistických kontaktů

Povinnost zveřejňovat lobbistické kontakty se nevztahuje na

* a) komunikaci probíhající v souladu se zvláštními předpisy (jednání orgánů strany a orgánů veřejné moci, vnitrostranická diskuse, žádosti, stížnosti, petice, veřejné zakázky a soutěže, připomínkování předpisů a jiné),
* b) komunikaci s úředními osobami v souvislosti s jejich úřední činností ve straně nebo při výkonu veřejné moci,
* c) komunikaci, která je zveřejněna jiným způsobem (hromadné sdělovací prostředky, veřejné shromáždění, stávka a jiné).

#### §6 Provedení

Tento předpis provede republikový výbor.
