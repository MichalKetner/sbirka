---
název:        Pravidla pro členy a příznivce
zkratka:      pcp
původce:      republikový výbor
platnost:     2017-02-01
účinnost:     2017-02-01
zmocnění:     čl. 9 odst. 5 písm. c) stanov
kategorie:    obecná
síla:         vnitřní předpis vydaný republikovým výborem
formát:       markdown
---

#### § 1 Účel předpisu

Tato pravidla stanoví práva a povinnosti, která se přímo týkají všech členů a registrovaných
příznivců strany.

### Nábor členů a příznivců

#### § 2 Registrační formulář

(1) Registrovaní příznivci se registrují podepsáním formuláře, ve kterém vyplní
přezdívku, funkční kontakt a název krajského sdružení, ke kterému chtějí náležet.
Formulář je i elektronický, kde se za podepsání považuje odeslání.

(2) Pokud příznivec vyplní více krajských sdružení, vykonává vůči němu práva i
povinnosti přednostně to sdružení, kterého se daná věc týká.

#### § 3 Osobní údaje v členské přihlášce

(1) Členská přihláška obsahuje tyto osobní údaje (čl. 3[^2]a St): jméno a příjmení, datum
narození, místo trvalého bydliště, státní příslušnost a uchazeč k ní připojí funkční
kontakt. Z přihlášky musí být jasné, kterému oblastnímu sdružení je určena.

(2) Personální odbor může vydat formulář, kde člen vyplní informace o svých
možnostech pomoci a schopnostech. V takovém případě se formulář považuje za
součást přihlášky.

#### § 4 Podmínka občanství

(1) Občanem se ve stanovách rozumí

 * a) státní občan České republiky[^1] a dále
 * b) občan Evropské unie[^2], který má v České republice potvrzen přechodný pobyt nebo povolen trvalý pobyt.[^3]

(2) Příslušný orgán splnění podmínky občanství ověří, ledaže to zjevně není třeba.

#### § 5 Zákaz podvodného náboru členů

(1) Podvodným náborem je přijetí za člena osoby, která nepodporuje politické cíle strany (čl. 3 odst. 8 písm. a) St) nebo jinak uvádí stranu při jejím přijímání za člena v omyl, zejména
 * a) vůbec politické cíle strany nezná,
 * b) vstupuje do strany jen kvůli slibu neoprávněné výhody nebo převážně kvůli takovému slibu,
 * c) vstupuje do strany jen s cílem ovlivnit osobnostní hlasování nebo převážně s takovým cílem,
 * d) uvádí při vstupu nepravdivé skutečnosti nebo podstatné skutečnosti zamlčuje.

(2) Podvodný nábor členů se zakazuje. Pokud má administrativní odbor před zařazením
zájemce o členství do seznamu členů důvodné podezření z podvodného náboru (například
jde o přijetí vyššího počtu nových zájemců o členství v daném sdružení), navrhne kontrolní
komisi přezkoumání toho, zda zájemce o členství opravdu splňuje podmínky podle stanov.

(3) Do pravomocného rozhodnutí kontrolní komise nebo rozhodčí komise, kterým bude
podezření z podvodného náboru členů vyvráceno, jej administrativní odbor nezapíše do
seznamu členů.

### Jednání členů komunity

#### § 6 Pravidla chování uvnitř komunity

Pravidla chování uvnitř komunity ​upravuje zvláštní dokument, který schvaluje celostátní
fórum. Tento dokument se vyvěsí ve všech místech, kde Piráti zasedají.

#### § 7 Výkon práv a povinností

Člen strany a registrovaný příznivec vykonávají všechna svoje práva a povinnosti přímo a
osobně.

### Příspěvky

#### § 8 Výše příspěvku

(1) Člen platí členský příspěvek v jedné roční splátce ve výši přiměřené jeho finančním
možnostem, kterou si podle vlastní vůle stanoví v rozmezí 200 Kč až 49999 Kč.
(2) Registrovaní příznivci příspěvek platit nemusí.

#### § 9 Pokrytí příspěvku

(1) Členský příspěvek zaplacený při vstupu do strany pokrývá období jednoho roku, které
začíná vznikem členství a končí prvním výročím vzniku členství.

(2) Členský příspěvek na další rok pokrývá vždy období jednoho roku do dalšího výročí
vzniku členství. Je splatný vždy do jednoho měsíce od začátku období, za které se platí.

(3) Administrativní odbor členovi nejpozději 14 dní před výročím zašle upomínku. Pokud
lhůta pro zaplacení uplyne a člen příspěvek nezaplatí, zaniká členství dnem vzetím na
vědomí (čl. 3(6) St).

### Vyloučení ze sdružení a zrušení registrace

#### § 10 Vyloučení ze sdružení

Příslušné předsednictvo podá na člena stížnost a navrhne jeho vyloučení ze sdružení či ze
strany, pokud k tomu shledá důvod (§ 8a rozhodčího řádu).

#### § 11 Zrušení registrace

Registraci příznivce může zrušit příslušné předsednictvo, pokud žádný z kontaktů nefunguje
nebo pokud příznivec závažně nebo opakovaně porušil stanovy či vnitřní předpisy. Při
zrušení registrace předsednictvo příznivce poučí, že rozhodnutí lze přezkoumat.

[^1]: § 3 zákona č. 186/2013 Sb., o státním občanství České republiky.
[^2]: Čl. 9 smlouvy o Evropské unii.
[^3]: § 87a a § 87g a násl. zákona č. 326/1999 Sb., o pobytu cizinců na území České republiky.

