---
typ:          úplné znění předpisu
stav:         historický
název:        Statut technického odboru
zkratka:      STTO
původce:      republikový výbor
platnost:     2012-09-24
účinnost:     2012-09-24
zmocnění:     
kategorie:    Obecný statut
síla:         vnitřní předpis vydaný republikovým výborem
formát:       markdown
schváleno:    2012-09-24
změněno:      2012-09-24
---

# Statut technického odboru

#### §1 Působnost technického odboru

Technický odbor je ústředním orgánem České pirátské strany v oblasti

* a) technické správy a vývoje systémů strany,

* b) integrací přidružených systémů a systémů třetích stran.

* c) poskytování technického servisu ostatním organizačním složkám v záležitostech nutných k plnění jejich úkolů.

**Technickou správou** systému se rozumí správa hardware a software aplikace, která technický systém realizuje, včetně přístupových údajů k uživateli root. Technická správa zahrnuje i údržbu a instalaci nových částí aplikace.

**Administrací** systému se rozumí správa přístupových a editovacích oprávnění včetně moderování a editace všech informací. Administrace zahrnuje i instalaci nových částí aplikace, pokud to technická správa umožňuje a technický správce a administrátor se na tom dohodnou.

**Moderováním** systému se rozumí možnost editace dat bez vlivu na přístupová oprávnění.

### Obecná část

#### §2 Požadavky na technické systémy

(1) Na systémech strany a přidružených systémech se přednostně užívá svobodný software s otevřeným zdrojovým kódem, jiný se využívá pouze výjimečně.

(2) Na systémech strany a přidružených systémech se přednostně pracuje s technologicky neutrálními datovými formáty odpovídající standardům (PDF, HTML, CSS, ODT, ODS).

(3) Zakazuje se bez povolení příslušného administrátora (§ 3 až § 5) vydaného ve spolupráci s republikovým předsednictvem v případech pro stranu prospěšných:

* a) na systémech strany provozovat aplikace dalších osob,

* b) provozovat podobný systém, který může vyvolat dojem, že se jedná o systém České pirátské strany, zejména propojením s jinými systémy strany, používáním jména, zkratky a loga České pirátské strany nebo jména její organizační jednotky.

#### §3 Systémy strany

(1) Technický odbor administruje certifikační autoritu ČPS.

(2) Mediální odbor administruje

* a) [web](http://www.ceskapiratskastrana.cz/) obsahující i weby všech organizačních jednotek,

* b) [mailer](http://www.ceskapiratskastrana.cz/pommo/) na osoby jiné osoby než vysílače.

(3) Administrativní odbor administruje

* a) [internetové fórum](https://www.ceskapiratskastrana.cz/forum/),

* b) [Piratopedii](http://www.ceskapiratskastrana.cz/wiki),

* c) aplikace pro správu údajů o osobách a [mailer](http://www.ceskapiratskastrana.cz/pommo/) na vysílače,

(4) Finanční odbor administruje

* a) [PayPal](https://www.ceskapiratskastrana.cz/pages/podporte-nas/financni-dary/paypal.php), jehož stav pravidelně zveřejňuje,

* b) aplikaci pro správu účtů a účetnictví.

#### §4 Přidružené systémy

**Provozovatel přidruženého systému** je člen strany nebo právnická osoba, která podléhá podle svých stanov kontrole hospodaření stranou a změna stanov vyžaduje souhlas strany, nebo jejich uskupení, jejichž jménem a na jejichž odpovědnost se přidružený systém provozuje.

(1) Přidruženými systémy jsou

* a) [Pirátká síť](http://www.piratskasit.cz/) s chatem,

* b) [Pirátské noviny](http://www.piratskenoviny.cz/),

* c) [Pirátský e-shop](http://www.ceskapiratskastrana.cz/),

* d) jabber, mumble a jiné komunikační systémy na serveru strany.

(2) Přidružené systémy technicky spravuje a administruje jejich provozovatel, nedohodne-li se jinak s technickým odborem na technické správě nebo s orgánem strany na administraci.

(3) Kontrolní komise dohlíží na to, aby provoz přidružených systémů nepoškozoval Českou pirátskou stranu. Přidružené systémy jsou dále na straně organizačně nezávislé, nedohodnou-li se provozovatel a mediální odbor jinak.

#### §5 Systémy třetích stran

(1) Česká pirátská strana používá kromě vlastních systémů také systémy třetích stran. Zejména:

* a) [FaceBook](http://www.facebook.com/ceska.piratska.strana),

* b) [YouTube](http://www.youtube.com/user/CeskaPiratskaStrana),

(2) Systémy třetích stran technicky spravuje třetí strana a administruje je mediální odbor.

### Zvláštní část

#### §6 Web

(1) Web slouží k prezentaci politiky strany na veřejnosti.

(2) Administrace webu vyžaduje přidělení osobního certifikátu.

#### §7 Internetové fórum

(1) Fórum je autoritativní systém pro vedení seznamu členů, seznamu funkcí, správu přístupových oprávnění a hesel pro systémy strany.

(2) Fórum slouží i k výměně názorů a hlasování uvnitř strany a zároveň ke komunikaci se sympatizanty strany.

(3) Z technických důvodů lze názvy používat bez diakritiky.

(4) Přístupová práva k fóru jsou na základě skupin. Skupiny na fóru jsou zejména:

* a) [Celostátní fórum](https://www.ceskapiratskastrana.cz/forum/memberlist.php?mode=group&g=47),

* b) [Republikový výbor](https://www.ceskapiratskastrana.cz/forum/memberlist.php?mode=group&g=29),

* c) [Republikové předsednictvo](https://www.ceskapiratskastrana.cz/forum/memberlist.php?mode=group&g=25),

* d) 14 skupin členy krajských sdružení (KS kraje),

* e) 14 skupin pro jejich předsednictva (PKS kraje),

* f) 14 skupin pro jejich registrované příznivce,

* g) skupiny pro místní sdružení.

(5) Vytvářet skupiny s podobnými nebo zavádějícími názvy se zakazuje.

#### §8 Piratopedie

(1) Piratopedie slouží k výměně dat a spolupráci při tvorbě delších textů. Na Piratopedii může přispívat každý člen a registrovaný příznivec, není-li jmenný prostor vyhrazen některé organizační složce. Ve [zvláštním jmenném prostoru](http://www.pirati.cz/public/start) může přispívat i veřejnost.

(2) Na Piratopedii se [vyhlašují](http://www.pirati.cz/rules/start) přijaté předpisy a rozhodnutí; každý úřední dokument bude opatřen [spisovou značkou](http://www.pirati.cz/spisova_znacka) ve tvaru zkratky orgánu, mezera a pořadové číslo v roce lomené rokem.

#### §9 Mailer

(1) Mailer slouží k rozesílání tiskových zpráv, newsletteru a dalších oznámení vhodných k rozesílání elektronickou poštou v případě, kdy je třeba rozeslat zprávu většímu množství příjemců.

(2) Hromadné e-maily na osoby mimo stranu se zasílají tak, aby příjemce neviděl seznam osob, jimž byl e-mail zaslán.

(3) Administrace a moderování maileru vyžadují přidělení osobního certifikátu.

#### §10 E-mail

(1) E-mailové adresy členů jsou ve tvaru jmeno (tečka) prijmeni (zavináč) ceskapiratskastrana (tečka) cz.

(2) Všechny emaily přidělené členům se přeposílají na jejich e-mail uvedený při registraci do fóra.

(3) Kromě adres na jméno používá Česká pirátská zejména schránky

* a) info (zavináč) ceskapiratskastrana (tečka) cz pro obecnou komunikaci,

* b) paypal (zavináč) ceskapiratskastrana (tečka) cz pro příjem zpráv o darech z PayPalu,

* c) dary (zavináč) ceskapiratskastrana (tečka) cz pro příjem zpráv s informacemi o dárci z webového formuláře Finanční dary Paypal.

#### §11 Certifikační autorita

Certifikační agentura České pirátské strany (CAČPS) slouží k vydávání osobních certifikátů (RSA klíčů) členům strany.

#### §12 Provedení

Tento předpis provedou administrátoři pro systém, který administrují, jinak ho provede technický odbor.
