---
typ:          úplné znění předpisu
stav:         historický
název:        statut finančího odboru
zkratka:      StFO
původce:      republikový výbor
platnost:     2010-02-21
účinnost:     2010-02-21
zmocnění:     
kategorie:    Finanční odbor
síla:         vnitřní předpis vydaný republikovým výborem
formát:       markdown
schváleno:    2010-02-21
změněno:      2010-02-21
---

## Statut finančního odboru

### Pravomoc a působnost

#### §1 Pravomoc odboru

Finanční odbor vykonává správu stranických věcí (§3 ZřKO) zejména

* a) administrací plateb a účtů České pirátské strany,
* b) účetnictvím a dohledem,
* c) jednáním s úřady a Poslaneckou sněmovnou Parlamentu České republiky,
* d) podepisováním smluv,
* e) vyjádřením pro účely dožádání,
* f) vyjádřením k návrhům v republikovém výboru.

#### §2 Působnost

(1) Do působnosti finančního odboru patří veškeré záležitosti ohledně financí vedených pod jménem České pirátské strany, hospodaření strany a jejích organizačních jednotek a vedení účetnictví (§5(2) ZřKO).

(2) V uvedené působnosti jedná výlučně finanční odbor ve spolupráci s předsednictvem; ostatní v uvedené působnosti jednají pouze v případech, kdy je k tomu právní předpis výslovně opravňuje.

### Vnitřní organizace finančního odboru

#### §3 Vedoucí

(1) Za práva a povinnosti finančního odboru odpovídá celostátnímu fóru jeho vedoucí. Vedoucí ručí za řádný výkon povinností finančního odboru.

(2) Pro splnění oznamovací povinnosti stačí oznámit věc vedoucímu.

(3) Při změně vedoucího odboru zaškolí předchozí vedoucí nového ve všech potřebných záležitostech odboru a předá mu kontakty získané jménem České pirátské strany.

#### §4 Plná moc

Členovi finančního odboru, který smí činit právní úkony jménem České pirátské strany v působnosti finančního odboru, vystaví vedoucí finančního odboru plnou moc osvědčující pověření k určité činnosti; tato plná moc musí být časově omezená volebním obdobím vedoucího odboru a její rozsah musí být nejužší možný. Plná moc obsahuje

* a) poučení o pravidlech v působnosti finančního odboru podstatných pro jednání jménem České pirátské strany,
* b) omezení, které kladou předpisy strany a vedoucí odboru na zmocněnce,
* c) obsah úkonu, kterého se plná moc týká,
* d) jméno, datum narození a trvalé bydliště zmocněnce a zmocnitele,
* e) podpis zmocnitele a razítko České pirátské strany.

#### §5 Zmocnění

Vedoucí finančního odboru může v mezích své působnosti, pro splnění svých úkolů a v mezích předpisů vydat obecně závaznou vyhlášku. Republikový výbor smí vyhlášku zrušit.

Základní pravidla finančního odboru

#### §6 Nároky na plnění

Bez právního podkladu nebo předchozí dohody nemá nikdo nárok na plnění vůči České pirátské straně. Oprávněný nárok na plnění členovi zaniká, pokud nebyl řádně a včasně uplatněn u finančního odboru.

#### §7 Základní každoroční dokumenty

Finanční odbor každý rok zpracovává

* a) výroční finanční zprávu podle §18(1) ZPS, kterou do 1. března následujícího roku předloží ve spolupráci s republikovým předsednictvem celostátnímu fóru ke schválení (čl. 8(5)g),
* b) rozpočet strany, který do 1. prosince předchozího roku v souladu s rozpočtovými pravidly předloží ve spolupráci s republikovým předsednictvem republikovému výboru ke schválení,
* c) výsledky hospodaření, které do 15. února následujícího roku v souladu s pravidly hospodaření předloží ve spolupráci s republikovým předsednictvem republikovému výboru ke schválení.

#### §8 Účetnictví a dohled

(1) Účetnictví České pirátské strany a všech jejích organizačních jednotek a každoroční dokumenty, se uveřejňují průběžně, nejpozději do 2 měsíců od předmětné události.

(2) Finanční odbor dohlíží nad plněním rozpočtu a dodržováním pravidel hospodaření. Při jejich hrubém porušení může pozdržet orgánu nebo organizační jednotce přísun peněz, dokud pochybení nenapraví. Dohled finančního odboru se nedotýká pravomocí přezkumných orgánů.

#### §9 Odpovědnost za škodu

Za škodu způsobenou straně odpovídají členové strany, registrovaní příznivci a jejich zástupci straně nebo jejímu právnímu nástupci podle občanského zákoníka.

### Vztahy k ostatním orgánům

#### §10 Obecné právo posudku

Orgán nebo organizační jednotka připravující úkon s nikoliv nepatrným finančním dopadem na Českou pirátskou stranu musí podrobnosti řádně oznámit finančnímu odboru, aby měl nejméně týden na posudek finanční náročnosti úkonu; přitom musí každý umožnit, aby mohl finanční odbor posudek řádně vyhotovit a sdělit dotčeným.

#### §11 Republikové předsednictvo

Finanční odbor pravidelně informuje republikové předsednictvo o plnění rozpočtu. Předsednictvo a jeho členové informují bez vyzvání finanční odbor o úkonech, které ve finančních věcech hodlají učinit. V záležitostech, kde finanční odbor postupuje ve spolupráci s předsednictvem, stačí k projevení souhlasu souhlas předsednictvem pověřeného člena nebo v naléhavých případech oznámení pověřenému členu republikového předsednictva.

#### §12 Republikový výbor

Vedoucí finančního odboru nebo jeho pověřený člen má právo navrhovat usnesení republikovému výboru a právo účastnit se rozpravy. Udělí se mu slovo, kdykoliv o to požádá.

#### §13 Technický odbor

Technický odbor na žádost finančního odboru dodá systémy usnadňující finančnímu odboru řádný výkon jeho úkolů, zejména prototyp otevřeného účetnictví, které strana prosazuje v programu.

#### §14 Administrativní odbor

Finanční odbor kontroluje vybírání příspěvku člena a registrovaného příznivce a na případný nedoplatek upozorní administrativní odbor, který kontaktuje příslušné oblastní sdružení.

### Přechodná a závěrečná ustanovení

#### §15 Povinnost předložit návrhy

(1) Finanční odbor vypracuje a předloží republikovému výboru do 2 měsíců od účinnosti tohoto statutu

* a) rozpočtová pravidla
* b) pravidla hospodaření a republikový výbor je s připomínkami schválí.

(2) Rozpočet strany na rok, od něhož účinkuje tento statut, a výsledky hospodaření za rok předchozí předloží finanční odbor ve spolupráci s republikovým předsednictvem do 1 měsíce od schválení pravidel podle předchozího odstavce.

#### §16 Recepce dosavadních předpisů

Dosud platné normy republikového předsednictva se považují za vyhlášky podle §5.

#### §17 Účinnost

Tento předpis nabývá účinnosti vyhlášením a provede ho finanční odbor.
