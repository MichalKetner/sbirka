---
typ:          úplné znění předpisu
stav:         historický
název:        Pravidla participativního rozpočtování
zkratka:      PaRo
původce:      republikový výbor
předpis:      
platnost:     2014-03-28
účinnost:     2014-03-28
zmocnění:     
kategorie:    hospodaření
síla:         vnitřní předpis vydaný republikovým výborem
formát:       markdown
---
<!--# [rules:paro [28.03.2014 13:59]](http://www.pirati.cz/rules/paro?rev=1396011546) # Bc. Vojtěch Pikal [§ 6 Přijatelnost přihlášky]-->

## Pravidla participativního rozpočtování

#### § 1 Účel předpisu

Tento předpis upravuje

* a) rozdělování prostředků v participativním rozpočtování mezi veřejně prospěšné projekty,

* b) vztahy mezi smluvními stranami v případě uzavření smlouvy o projektu.

#### § 2 Projekt

Projekt je soubor věcných, časových, osobních a finančních podmínek pro činnost potřebnou k dosažení veřejně prospěšného účelu. Kde z okolností nevyplývá nic jiného, vztahují se ustanovení o projektu jen na jeho část, která je vymezena v přihlášce projektu.

#### § 3 Participativní rozpočtování

Participativní rozpočtování je postup sestavování rozpočtu, ve kterém každý člen svým hlasem rozhoduje o tom, který veřejně prospěšný projekt bude financován z rozpočtovaných prostředků. Výše participativního rozpočtu vychází z rozpočtu strany.

#### § 4 Účastníci projektu

(1) Na každém projektu se vždy účastní

* a) řešitel projektu, který projekt přihlašuje do participativního rozpočtování, rozhoduje o všech záležitostech projektu a nese za něj plnou odpovědnost,

* b) kontrolor projektu, který dohlíží na to, že je projekt řešen v souladu s uzavřenou smlouvou, písemně vytýká zjištěné nedostatky řešiteli a v případě, že není zjednána náprava, o nich písemně vyrozumí příslušný orgán nebo kontrolní komisi strany,

* c) příslušný orgán jednající za stranu; příslušným orgánem je výkonný orgán s odpovídající celostátní působností, který projekty ve své působnosti koordinuje, žádá o proplacení nákladů projektu a kontroluje plnění smlouvy o projektu za stranu jako zadavatelku.

(2) Řešitelem a kontrolorem projektu může být jen člen, který

* a) není v rejstříku dlužníků se splatnými závazky vůči straně, pokud je veden, a

* b) účastní se jako řešitel nebo kontrolor nejvýše pěti projektů.

#### § 5 Kolo participativního rozpočtování

Každé kolo participativního rozpočtování zahajuje republikový výbor usnesením vydaným na návrh republikového předsednictva, které obsahuje

* a) termín pro přihlášení projektů,

* b) rozpočtový strop,

* c) počet hlasů každého člena a nejvyšší přípustný počet hlasů, který může člen dát jedné přihlášce,

* d) výši prostředků připadající na jeden hlas,

* e) nejpozdější přípustný termín pro řádné ukončení projektu.

## Přihláška projektu

#### § 6 Přijatelnost přihlášky

(1) Přihláška je přijatelná, pokud je v souladu s právem a politikou strany, zejména

* a) má předepsané náležitosti,

* b) je podána v termínu pro přihlášení projektů daného kola participativního rozpočtování,

* c) odpovídá koncepci příslušné organizační složky, pokud je zveřejněna,

* d) převážná část projektu spočívá v dobrovolnické bezplatné činnosti,

* e) navrhované výdaje projektu lze hradit z veřejných peněz ([§ 3a odst. 3 RoPr](https://sbirka.pirati.cz/predpisy/ropr/)),

* e)f) minimální výše prostředků na projekt činí aspoň trojnásobek částky připadající na hlasy jednoho člena.

(2) Příslušný orgán může souhlas odepřít pouze v případě, kdyby byla přihláška nepřijatelná. Má se za to, že přihláška, se kterou příslušný orgán vyslovil souhlas, je přijatelná.

#### § 7 Náležitosti přihlášky projektu

Přihláška projektu se podává písemně prostřednictvím informačního systému, který vede administrativní odbor. Přihláška projektu musí obsahovat aspoň následující údaje:

* a) název projektu, k němuž se přihláška podává, a případně upřesnění záměru, které přihlášku dostatečně odlišuje od ostatních přihlášek,

* b) veřejně prospěšný účel, který má být projektem dosažen,

* c) označení účastníků projektu (§ 4) a projev jejich souhlasu,

* d) věcné podmínky projektu (vybavení k řešení projektu, které bude nutné zakoupit nebo se souhlasem jeho správce používat),

* e) časové podmínky projektu (termín zahájení a řádného ukončení projektu, členění projektu na úseky, odhadovaný celkový čas strávený dobrovolnickou prací na projektu),

* f) osobní podmínky projektu (označení osob, které přislíbily věnovat svůj čas projektu dobrovolnicky)

* g) finanční podmínky projektu (minimální a maximální výše prostředků na projekt, při jejichž získání bude projekt řešen, orientační rozpočet projektu, výše odměny pro řešitele nebo jiné osoby (§ 22), pokud je navrhována),

* h) upřesnění způsobu, jakým bude výsledek projektu zveřejněn (§ 23).

### Výběr přihlášek

#### § 8 Postup při výběru

Administrativní odbor

* a) bezodkladně po vyhlášení kola participativního rozpočtování vydá jeho harmonogram, jak vyplývá z tohoto předpisu,

* b) bezodkladně po termínu pro přihlášení projektů shromáždí všechny přijatelné přihlášky,

* c) vyhlásí hlasování o projektech a jeho výsledek, a to přiměřeně způsobu, jakým hlasuje celostátní fórum v řádně oznámeném hlasování o usnesení.

#### § 9 Hlasování o projektech

O projektech hlasují členové strany podle následujících zásad:

* a) hlasující mají možnost se seznámit s přehledem přihlášek na jediné internetové stránce, která je výstupem odpovídajícího informačního systému,

* b) u hlasování je uveden odkaz na úplné znění tohoto vnitřního předpisu,

* c) každý člen strany má k dispozici hlasy a může je projektům rozdat v počtu, který určil republikový výbor pro dané kolo (§ 5),

* e) své hlasy může člen kdykoliv během hlasování změnit,

* f) průběžný počet hlasů je během hlasování viditelný, aby mohli členové své hlasy optimálně rozvrhnout a projekty nedostávaly více peněz než potřebují, jinak je hlasování tajné.

#### § 10 Výše prostředků na projekt

Výše prostředků, kterou určitý projekt získal v participativním rozpočtování, se určí jako násobek počtu hlasů pro něj odevzdaných a částky připadající na jeden hlas. Pokud by výše prostředků na všechny projekty, které je možné zahájit, měla přesáhnout rozpočtový strop, výše prostředků se sníží poměrně.

#### § 11 Výsledek hlasování

U každé přihlášky se při vyhlášení výsledků hlasování uvede

* a) počet hlasů, který získala v hlasování, a tomu odpovídající výše prostředků, přičemž k prostředkům získaným nad maximální výši prostředků na projekt uvedenou v přihlášce se nepřihlíží,

* b) skutečnost, zda může být projekt zahájen; projekt může být zahájen právě tehdy, pokud získané prostředky na projekt dosahují aspoň minimální výše prostředků na projekt uvedené v přihlášce.

### Smlouva o projektu

#### § 12 Uzavření smlouvy o projektu

Pokud je možné projekt zahájit, uzavřou účastníci projektu písemnou smlouvu o projektu podle vzoru schváleného republikovým předsednictvem a zveřejní ji podle jiného předpisu ([§ 5 odst. 2 písm. e) PraH](https://sbirka.pirati.cz/predpisy/prah/)). Pokud řešitel odmítne uzavření smlouvy, stává se jeho přihláška nepřijatelnou a dále se k ní nepřihlíží.

#### § 13 Náležitosti smlouvy o projektu

(1) Smlouva o projektu obsahuje

* a) označení smluvních stran,

* b) závazek řešitele řešit projekt za podmínek uvedených v přihlášce projektu a tomto předpise, které jsou přílohou smlouvy,

* c) výši odměny (§ 22), jinak platí, že se zavazují účastnit se řešení projektu bezúplatně,

* d) závazek smluvních stran nahradit neplatné, neúčinné nebo nepoužitelné ujednání smlouvy nebo jejích příloh jiným ujednáním s nejbližším možným obsahem,

* e) termín řádného ukončení projektu,

* f) datum uzavření smlouvy,

* g) podpisy smluvních stran.

(2) K ujednání smlouvy o projektu, které je v rozporu s přílohami smlouvy podle tohoto předpisu a ustanoveními, kterých se tyto přílohy dovolávají, se nepřihlíží.

#### § 14 Plnění smlouvy o projektu

Smluvní strany se uzavřením smlouvy zavazují

* a) dodržovat při řešení projektu zákony státu a vnitřní předpisy strany a výslovně prohlašují, že jsou s těmito předpisy seznámeny,

* b) poskytnout si potřebnou součinnost při postupu podle uzavřené smlouvy o projektu.

#### § 15 Doručování

Smluvní strany souhlasí s tím, že k doručování lze používat elektronických nástrojů strany.

* a) Vůči straně mohou ostatní účastníci projektu právně jednat pouze prostřednictvím podatelny příslušného orgánu, ledaže je mu ze zvláštních důvodů třeba zaslat zprávu soukromou zprávou prostřednictvím uživatelského účtu nebo skupiny.

* b) Strana vůči ostatním účastníkům projektu právně jedná prostřednictvím jejich uživatelského účtu.

Dodáním zprávy podle tohoto ustanovení platí zpráva za doručenou.

#### § 16 Zánik účasti na projektu

(1) Účast zadavatele na projektu nezaniká. Důvodem zániku účasti ostatních smluvních stran na projektu je jen pozbytí způsobilosti být účastníkem projektu nebo porušení povinnosti smluvní strany.

(2) Porušení povinnosti se může dovolat jen smluvní strana, která ho nezpůsobila a je jím dotčena. U nepodstatného porušení smlouvy se požaduje předchozí výzva k nápravě s upozorněním na hrozící následky.

(3) Účast na projektu zaniká z předepsaného důvodu buď rozhodnutím zadavatele o vyloučení jiné smluvní strany z projektu nebo jejím vystoupením z projektu. Účast na projektu zaniká jen písemným oznámením toho, kdo chce zániku účasti na projektu dosáhnout, ostatním smluvním stranám.

(4) Po zániku účasti na projektu se na vyřešenou část projektu použije smlouva o projektu přiměřeně, ostatní právní vztahy zanikají. Pokud smluvní strana přestala být účastníkem projektu, lze její práva a povinnosti bez jejího souhlasu postoupit jinému členovi strany.

#### § 17 Další použití předpisů

Nestanoví-li předpis nebo smlouva něco jiného, použijí odpovídající ustanovení občanského zákoníku o kontrolní činnosti mezi zadavatelkou a kontrolorem,(1) o smlouvě o dílo(2) a o licenční smlouvě(3) mezi zadavatelkou a řešitelem, o vyloučení informací z poskytování při zveřejňování informací řešitelem,(4) a o změně smluvních stran při postoupení smlouvy rubopisem.(5)

#### § 18 Řešení sporů

(1) V případě sporu, který vznikne z uzavřené smlouvy o projektu nebo v souvislosti s ní a který nejsou smluvní strany s to vyřešit samy anebo v součinnosti s republikovým předsednictvem, pokusí se nejprve o vyřešení sporu smírčím jednáním u prostředníka zapsaného u rozhodčí komise.

(2) V případě neúspěchu smírčího jednání se obrátí na kontrolní komisi se stížností podle rozhodčího řádu ([§ 10 RŘ](https://sbirka.pirati.cz/predpisy/rr/)).

(3) Teprve pokud bez úspěchu vyčerpají tyto prostředky, mohou sjednat rozhodčí smlouvu ve prospěch rozhodčí komise nebo se obrátit na soud.

## Řešení projektu

#### § 19 Povinnosti řešitele projektu

Řešitel je povinen

* a) řešit projekt za podmínek uvedených ve smlouvě o projektu a jejích přílohách,

* b) řádně provést(2) všechna díla, jejichž vznik byl předmětem projektu,

* c) převést na stranu veškerý majetek, který získal řešením projektu, a to do správy příslušného orgánu zadavatele ([§ 14 PraH](https://sbirka.pirati.cz/predpisy/prah/)),

* d) zveřejnit výsledek projektu (§ 22) v odpovídajícím informačním systému zadavatele a poskytnout jiné informace související s projektem požadované zadavatelem,

* e) dokládat výdaje podle pravidel hospodaření ([§ 7](https://sbirka.pirati.cz/predpisy/ropr/)),

* g) vykazovat průběžně postup při své činnosti za účelem informování veřejnosti,

* h) postoupit projekt jinému členovi, pokud není schopen ho řádně ukončit.

#### § 20 Práva řešitele projektu

Řešitel projektu má právo

* a) na zřízení odpovídající rozpočtové položky ve výši prostředků na projekt a na převedení nevyčerpaných prostředků do nové rozpočtové položky v rozpočtu strany na následující rok, pokud dosud neuplynul termín pro řádné ukončení projektu,

* b) proplácení výdajů projektu až do výše prostředků na projekt z odpovídající rozpočtové položky,

* c) na odměnu (§ 22) z odpovídající rozpočtové položky, pokud byla uvedena ve finančních podmínkách projektu (§ 7 písm. g)), která musí být vyplacena nejpozději do 14 dnů po řádném ukončení projektu.

#### § 21 Řádné ukončení projektu

Projekt nebo úsek projektu je řádně ukončen, pokud řešení projektu nebo jeho úseku ve vymezené nebo dohodou prodloužené době skončilo a řešitel splnil všechny své povinnosti. O řádném ukončení sepíší účastníci projektu záznam.

#### § 22 Odměna

Odměna řešiteli nebo jím navrženým osobám a kontrolorovi je výdajem projektu, který strana hradí jen tehdy, pokud

* a) projekt nebo jeho úsek vymezený v přihlášce byl řádně ukončen,

* b) jde o zvlášť složitou a časově náročnou činnost,

* c) výše odměny za projekt nebo jeho úsek byla uvedena v přihlášce projektu a nepřesahuje 80 Kč za hodinu.

#### § 23 Výsledek projektu

(1) Výsledek projektu je dílo vzniklé díky projektu nebo záznam tohoto díla či jiného řešení projektu. Součástí výsledku projektu je také stručná zpráva o řešení projektu, včetně zhodnocení, jak byl dosažen veřejně prospěšný účel.

(2) Na všech výsledcích je řešitel projektu povinen uvést informaci, že jde o veřejně prospěšný projekt financovaný ze státního příspěvku strany s uvedením odkazu na web projektu, ledaže to není ze zvláštního důvodu možné.

### Související

* [Veřejná výběrová řízení](https://forum.pirati.cz/verejna-vyberova-rizeni-f572/)

* [Výkladový slovník](http://www.pirati.cz/law/slovnik)

#### Sovisející programové body

* [Politické strany](http://www.pirati.cz/program/politicke_strany)

* [Přímá demokracie](http://www.pirati.cz/program/prima_demokracie)

#### Související předpisy

* [Pravidla hospodaření](https://sbirka.pirati.cz/predpisy/prah/)

* [Rozpočtová pravidla](https://sbirka.pirati.cz/predpisy/ropr/)

### Legislativní informace

Tímto předpisem vykonává výbor svou pravomoc dle [čl. 9(5)c) Stanov](http://www.pirati.cz/rules/st#p9):

*Republikový výbor zejména (…) schvaluje rozpočtová pravidla, pravidla hospodaření (…).*

Republikový výbor tento předpis [schválil](http://www.pirati.cz/spisovna/2014/02/pravidla_participativniho_rozpoctovani) dne 29. 1. 2014.


* (1) [§ 2652](http://www.zakonyprolidi.cz/cs/2012-89#p2652) zákona č. 89/2012 Sb., občanský zákoník.

* (2) [§ 2586](http://www.zakonyprolidi.cz/cs/2012-89#p2586) zákona č. 89/2012 Sb., občanský zákoník.

* (3) [§ 2358](http://www.zakonyprolidi.cz/cs/2012-89#p2358) zákona č. 89/2012 Sb., občanský zákoník.

* (4) Zákon č. 106/1999 Sb., o svobodném přístupu k informacím.

* (5) § 1895 zákona č. 89/2012 Sb., občanský zákoník.

* (6) § 2601 zákona č. 89/2012 Sb., občanský zákoník

